---
title: ุงููุฑู ุจูู <em> ู <i> ู <strong> ู <b>
date: 2020-10-31
description: ุดููุฉ ุชุงุฌุฒ ูุฏูุฎุงูุง, ุชุนุงููุง ููุนุจ ุจููู ุดููุฉ ๐
lang: ar
category: ููุฏุณุฉ ุงูุจุฑูุฌูุงุช
---

_ุงูุจูุณุช ุฏู ูุงู ุงุฌุงุจุฉ ุนูู ุณุคุงู ุนูู ุงุญุฏู ุฌุฑูุจุงุช ููุณุจูู_

ูู ูุฑู ูุจูุฑ ุจูููู, ูุงููุฑู ููู ุงูู ุชุนุฑููู ูู frontend developer. ุนุดุงู
ูุชููู ุงููุฑู ูุงุจูููู ูุงุฒู ูููู ุงููุฑู ูุงุจูู ุงูุชูุถูุญ (ุงูุชุดุฏูุฏ) ูุงูุฅุฎุทุงุฑ\ุงูุงุณุชุนุฌุงู.

## ุงูุชุดุฏูุฏ
ุงูุชุดุฏูุฏ (emphasis) ูู ุชุฃููุฏ ูุนูููุฉ. ุฒู ูุซูุงู ููุง ุงููู "*ุงูููุงุจ* ุชุญุจ ุงูุณุจุงุญุฉ",
ููุง ุงูุง ุดุฏุฏุช ุงู ุงูููุงุจ ูู ุงููู ุจุชุญุจ ุงูุณุจุงุญุฉ.

## ุงูุฅุฎุทุงุฑ
ุงูุง ุงูุฅุฎุทุงุฑ ูุงูุงุณุชุนุฌุงู (seriousness, urgency) ุฒู ูุซูุงู ุงูู ุงููู "**ูุชุจูู ุณุงุนุฉ ุนูู ุงูุญุฌุฒ ุณุฌู ุงูุขู**". ุงู "**ูู ูู ูุชู ุชุณููู ุงูุงูุฑุงู ุงููุทููุจุฉ ูุจู ุงูููุนุงุฏ ุณูููู ุงูุนูุงุจ ุดุฏูุฏ**". ููุง ุงูุง ุจุฎุทุฑู ูุจุณุชุนุฌูู ุจุฃูููุฉ ุงูุงุณุฑุงุน ูู ุงูุชุณุฌูู.
ุงูููุงู ุฏู ุถุฑูุฑู ูููู ุงููุฑู ููู, ูุฅูู ุจููุตู ุจูู ุงูู tags ุงููุฐููุฑุฉ.

## ุงููุงู ุชุงุฌ ุงูู em (ุงูุชุดุฏูุฏ emphasis):
ุชููุถุญ ุงูุชุดุฏูุฏ ุนูู ุงููุนูููุงุช. ุบุงูุจุงู ุจุชุณุชุนูู ูู ุงูุงุดุงุฑุฉ ููุตุฏุฑ ุงููุนูููุฉ ุงู ูููุงุช ูุนููุฉ. ุฒู ุงูุง ุงููู "ุงูููุงุจ ูู ุงูุญููุงูุงุช <em>ุงููุญูุฏุฉ</em> ุงูุชู ุชุญุจ ุงูููุงู". ููุง ุงูุง ุฃูุฏุช ุงู ุงูููุงุจ *ููุท* ูู ุงูุญููุงูุงุช ุงููุญูุฏุฉ ุงููู ุจุชุญุจ ุงูููุงู.
ุจูููุง ุชุงุฌ `i` ูุธููุชูุง ุงููุญูุฏุฉ ูู ุงูุฅุดุงุฑุฉ ุงูู ูููุงุช ุจูุบุงุช ุงุฎุฑู ุงู ุงูุงุตุทูุงุญุงุช
(idioms), ุงู ุงููุตุทูุญุงุช ุงูููููุฉ. ููููู ุชุบููุฑ ุดูููุง ุจุงุณุชุนูุงู CSS, ูุฐูู ูุด ูุถููู
ุงููุง ุชุจูู italic ุงุตูุงู.

## ุซุงููุงู ุชุงุฌ strong (ุงูุฅุฎุทุงุฑ ูุงูุงุณุชุนุฌุงู urgency and seriousness):
ุชูุถูุญ ุงูุฃูููุฉ ูุงูุงุณุชุนุฌุงู ูุงูุฅุฎุทุงุฑ. ูููู ุงุณุชุนูุงูู ูุฅุฎุทุงุฑ ุงููุณุชุฎุฏู ุจูุนูููุฉ ูุฌุจ ูุฑุงุฆุชูุง ูุจู ุบูุฑูุง, ุฒู ุงูุชุญุฐูุฑุงุช "<strong>ุงูุชุณุฌูู ูุบูู ุฎูุงู ุณุงุนุงุช. ุณุงุฑุนูุง ุจุงูุญุฌุฒ!</strong>".
ุจูููุง ุชุงุฌ `b` ูุธููุชูุง ุงููุญูุฏุฉ ูู ุงุถุงูุฉ ุดูููุฉ ููุณ ุฅูุง. ููููู ุชุบููุฑ ุดูููุง ุจุงุณุชุนูุงู
_CSS_, ูุฐูู ูุด ูุถููู ุงููุง ุชุจูู bold ุงุตูุงู.

## ุทุจ ุงูููุงู ุฏู ุจููุฑู ูุฅููุ
ุทุจ ุงูููุงู ุฏู ุจููุฑู ูุฅููุ ุจููุฑู ูู ูุงุฑุฆุงุช ุงูุดุงุดุฉ screen readers. ุฏู ุจุฑุงูุฌ ุจุชูุฑุฃ ูุญุชูู ุงูุดุงุดุฉ ูุฐูู ุงูุงุญุชูุงุฌุงุช ุงูุฎุงุตุฉ ุงููู ูุด ูุงุฏุฑูู ููุฑุฃูุง ุงูุตูุญุฉ ูุถุนู ุงููุธุฑ ุงู ุบูุฑู. ูุงุฑุฆุงุช ุงูุดุงุดุฉ ุชุณุชุนูู ุงูุนูุงูุงุช `strong` ู `em` ุนุดุงู ุชุบูุฑ ุงูููุฌุฉ ุงู ุทุฑููุฉ ุงูููุงู ุงู ุงูุงูุทุจุงุน. ุฒู ูุซูุงู ูุง ูุจุทุฃ ุงู ูุฃูุฏ ุนูู ุงููููุฉ. ุจูููุง `i` ู `b` ููููุด ูุฒูุฉ ุจุงููุณุจุฉ ููุงุฑุฆุงุช ุงูุดุงุดุฉ.
ููู ุงูููุถู ุงุณุชุนูุงู `strong` ู `em` ุงู ุจุฏุงุฆู ุงุฎุฑู ุจุฏู `i` ู `b`. ูุนูู `i` ู b ุฏูู ููุงุฐ
ุงุฎูุฑ.

> ุงุชููู ุงูุงุฌุงุจุฉ ุชุจูู ูููุฏุฉ ูููุงุณ ุงููู ุจูููููุง ูููุด ูุฑู ุงู ููููุด ูุฒูุฉ.

ุงููุตุฏุฑ:
- [WHATWG HTML Spec](https://html.spec.whatwg.org/)