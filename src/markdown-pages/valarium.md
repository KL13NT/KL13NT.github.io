---
path: "/blog/welcome-to-valarium/"
date: "2020-02-16"
title: "مرحباً بيكم في Valarium"
description: "Valarium ده سيرفر على ديسكورد معمول لكل الناس المهتمة تدرس تكنولوجي, اعرفوا اكتر عنه في البوست ده"
image: valarium.jpg
author: "نبيل ثروت"
length: 2700
lang: "ar"
nofooter: "true"
ogImageName: "valarium"
ogImageExtension: "jpg"
tags: ["Community", "Valarium", "Arabic"]
---
كنت هحكيلكم قصة طلبة في حاسبات القاهرة بس قولت بلاش ندخل ف تفاصيل كتير و نلخصها بإني اقول مجموعة شباب دخلوا كلية لقوا اغلب الماتريال اللي بيتدرس يا اما بيتدرس بطريقة غلط او المحتوى outdated و مُمجد بطريقة خُرافية. ملقوش حد واقف معاهم يساعدهم ف الاساينمنتس اللي عمالة تنزل عليهم من كل دكتور و معيد و ال tasks الخرافية اللي لا تمت للواقع و الدرجات اللي بتطير بسبب الكلام ده كله و  الروح المعنوية اللي بتتدمر حرفياً, و رفضوا ده كله.

رفضوا انهم يفضلوا مسلّمين نفسهم لتيار الكلية و قالوا احنا طالما محدش من المكان ده بيساعدنا, هنساعد نفسنا. و اتخلق السيرفر. اتعمل عليه code challenges للمراجعة على الحاجات اللي بندرسها, و اتعمل شروحات, و كورس كامل عشان كل اللي ف السيرفر و براه يستفيدوا منه.

## السيرفر عبارة عن ايه؟
السيرفر عبارة عن ناس بتحب التكنولوجي و نفسهم يتعلموها صح. عبارة عن ناس سوية بيساعدوا بعض و بيقفوا ف ضهر غيرهم عشان يوصلوا للي هما نفسهم فيه. بيتحدوا كل حاجة بتتحط قدامهم. على المستوى التقني بقى, السيرفر عبارة عن تشانلز لكل حاجة تتخليها. من اول ماتريال المذاكرة اللي بيفيد اي طالب موجود اكتر من الماتريال المتوفر ف الكلية نفسها لحد كورسات كامله تفيد اي حد حابب يشوف المجال.

هناك هتقدر تفتخر بالمشاريع الصغيرة, ال side projects, و لو معملتش هتلاقي التشجيع انك تعمل, و المساعدة في انك تعمل كده. هتلاقي mentors بيساعدوك توصل للمكان اللي هما فيه بدون اي مقابل, هتلاقي ديزاينرز و جيمرز و ترابيزات بلياردوا و بنج. هتلاقي events بتتعمل, و challenges بتنزل, و مناقشات بتحصل, كل ده تحت اطار الاحترام المتبادل و مشاركة المعرفة.

## السيرفر ده لمين؟
السيرفر لأي حد مهتم بالتكنولوجي. عندك 60 سنة و بتحاول تفهم البرمجة و ازاي التكنولوجي وصلتنا للي احنا فيه؟ اهلاً بيك. لسه شاب حديث التخرج و عندك حاجة تفيد غيرك بيها؟ اهلاً بيك. senior و عايز تشوف seniors زيك و تتعامل مع juniors و تشوف عقلياتهم عاملة ازاي؟ اهلاً بيك. شخص تقني بس بتحب الفن و عايز تشارك رسمك او غُناك او مهارة عندك في community مرحبة بيك كشخص تقني و شخص ملوش علاقة بالتكنولوجي؟ اهلاً بيك. لسه طالب و محتاج مساعدة؟ برضه اهلاً بيك.

يعني من الاّخر, السيرفر لكل الناس المهتمة بالتكنولوجي, مش شرط تبقى خبرة 10 سنين, ولا شرط انك تبقى junior, ولا شرط انك تكون ميح. ولا شرط انك تكون متوسط. مفيش شروط لدخولك الا شغفك او اهتمامك بالتكنولوجي.

## طب هل في مشاكل موجودة دلوقتي؟
- اول و اكبر مشكلة هي ان مفيش عدد كبير و ده السبب الاساسي للبوست ده. و ده مش بيشجع ال activities و لا ال events. مبيشجعش ان حد يعمل كورس مثلاً للناس اللي ف السيرفر, و مبيشجعش ان حد يخطر ف باله يخش اصلاً, لإن السيرفر مش معروف و اغلب اللي فيه ناس صحاب في بعض. حتى لو قولنا ان السيرفر فيه 30 واحد فا 15 واحد بس كحد اقصى بيفتحوا و 5 منهم هما اللي ديما متابعين و بيعملوا كل حاجة. مفيش تفاعل و مفيش حد يتفاعل اصلاً.

- عدم توفر الخبرة الكبيرة. يعني ايه؟ يعني مفيش ناس seniors في الجروب حالياً. اكبر واحد فينا ف جامعة و ال work experience بتاعتهم اقل من سنتين. وعلى الرغم من ان في شباب فكرهم يِفرح, بس برضه الشباب دول محتاجين mentors و ناس يبقوا قدوة ليهم في شغلهم. ناس ت coordinate مشاريعهم و تقولهم ايه الغلط و ايه الصح, و التفاصيل الدقيقة دي.

- مش كل الناس عندهم اكونت او بيعرفوا يستعملوا ديسكورد. البرنامج ايوة الواجهة بتاعته سهلة بنسبة كبيرة, بس فيها صعوبات بتواجه الناس خصوصاً الناس اللي لسه مسجلين جديد. البرنامج مجاني تماماً, و بيسمحلكوا تستعملوا الصوت و تبعتوا ميديا و اي حاجة انتوا عايزينها, بس برضه مش ناس كتير بتستعمله او تعرفه.

## ملخص TL;DR

في الاخر لو حابين تخشوا السيرفر مرحب بيكم جداً, و مفيش قيود على الحاجات اللي ممكن تعملوها الا القيود الاخلاقية, اي حد مرحب بيه طالما عندكوا اهتمام و شغف بالتكنولوجيا, و السيرفر ده هتقدروا تنشروا فيه اي حاجة عملتوها و فخورين بيها, سواء رسم او غناء او موهبة عموماً, بجانب طبعاً الحاجات التقنية. تقدروا تدوسوا على اللينك ده عشان تخشوا السيرفر: [Valarium - Welcome](https://discord.gg/xrGAnTg)