---
path: "/blog/algorithm-complexity-big-bang-arabic/"
date: "2019-06-17"
title: "كل ما تريد معرفته عن الـ Big O Notation"
description: "هل تساءلت يومًا ما يعني O (n)؟ سأقلك خلال رحلة صغيرة لمعرفة المزيد عن تعقيد الخوارزمية وتدوين Big O."
image: bigONotation.jpg
author: "نبيل ثروت"
length: 2700
lang: "ar"
ogImageName: "bigONotation"
ogImageExtension: "jpg"
tags: ["Algorithms", "Performance", "Arabic"]
---

تدوين الـ O الكبير `Big O Notation` دي طريقة للتعبير عن قد ايه خوارزمية معينة معقدة و بتوصف اسوأ اداء للخوارزميات و ممكن كمان نوصف بيها الوقت المطلوب او المساحة (سواء في الميموري او الهارد) اللي الخوارزمية محتاجاه لحد ما تخلص. و منها انواع كتير و هحاول اتكلم عن اشهرهم بشكل مبسط.

## O(1) ثابته
النوع ده من الخوارزميات بيحصل دايماً في نفس الوقت و المساحه بغض النظر عن حجم البيانات اللي داخل. على سبيل المثال 
<div dir="ltr" align="left">

`if(x % 2 === 1) return 'odd';`
</div>

و على الرغم من ان حاجه بسيطة دي من المتوقع انها تشتغل في نفس الوقت كل مره, الا ان ده مش حقيقي لكل الخوارزميات. كل خوارزمية ليها مجموعة تدوينات بتحدد كل الاحتمالات اللي ممكن تحصل. 

## O(n) خطية
دي بقى من ضمن اخف الخوارزميات واللي الوقت المطلوب عشان تخلص بيزيد كلما زاد حجم المدخلات مباشرة. يعني كل اما تكبر المعلومات اللي داخله كل اما هتاخد وقت اكبر. فكر فيها كأنك مثلاً بتنقل العاب من على الهارد بتاعك. كل اما حجم اللعبه كل اما الهارد هياخد وقت اكبر في نقلها. ده مجرد مثال عشان يبسط انما حاجه زي دي بيخش فيها متغيرات كتيره زي استخدام الهارد و حالته و حاجات تانية كتيره فا متاخدهاش على انها خوارزمية. و من امثلتها البرمجية خوارزمية ايجاد اكبر رقم في `array` مش مترتبه. الداله هتضطر انها تعدي على كل عناصر الـ`array` قبل ما تحدد بالظبط انهي اكبر رقم فيهم. و بالتالي كل اما تكبر الاراي كل اما تاخد الداله وقت اكتر في البحث.

## O(n<sup>2</sup>) خوارزمية من الدرجة الثانية
النوع ده بقى بيمثل خوارزمية اداءها بيتناسب مع مربع حجم المعلومات اللي داخله. النوع ده مشهور اوي في حالات اللووبس اللي جوا بعض زي في حالة الـ `Bubble Sort` اللي بيتم بيها اعادة ترتيب `array` بأي حجم. الترتيب ده من ضمن اضعفهم بسبب سرعتها القليلة و تعقيدها على الكمبيوتر بس من اشهرهم لأنها اسهل طريقه لإعادة ترتيب اراي و اللي بيتم تدريسها في معظم جامعاتنا. كل اما مستوى العمق بتاع اللووبس يزيد كل اما الاس بيزيد فا هتلاقي لو 3 لووبس جوا بعض هيكون تدوينها O(n<sup>3</sup>) وهكذا.

## O(2<sup>n</sup>) أَسّي
دي خوارزميات عدد الحسابات اللي بتعملها بيزيد الضعف كل اما بتزود عنصر واحد للمدخلات. يعني على سبيل المثال في حالة الـPower set واللي فيها بنجيب كل المجموعات الممكنه من مجموعة معينة. فمثلاً لو حاولنا نجيب الباور سيت بتاعت `[a,b]` هنعمل `[,a,b,ab]`. و لو زودنا واحد الى المجموعه المدخله فا بقت `[a,b,c]` المجموعه الناتجه هتزيد ضعف حجمها الاصلي و هتبقى `[,a,b,c,ab,ac,bc,abc]` يعني ببساطه احنا في الحالة دي بنضرب المدخل الزائد في الناتج اللي فات عشان يطلعلنا الناتج الجديد اللي حجمه ضعف الحجم الاساسي. 

## O(log n) لوغارتمية
دي بقى واحدة من احسنهم و اكترهم كفاءه و اعلاهم سرعه اتعملت في العالم. من ضمن امثلتها حاجه اسمها `Binary Search` او البحث الثنائي بالعربي. ايه هو البحث الثنائي؟ دي طريقة بنحاول فيها نجيب مكان عنصر معين في `array` مترتبة. دي بتشتغل بأنها بتقوم مقسمه الاراي نصين و تشوف القيمه اللي احنا بندور عليها موجوده في انهي نص. بعد كده تشوف العنصر اللي في النص بالظبط, لو مش هو هتقوم قاسمه الجزء ده جزئين و تستمر على كده لحد ما توصل للعنصر اللي احنا بندور عليه. 

![Binary Search](https://www.geeksforgeeks.org/wp-content/uploads/Binary-Search-768x428.png) <span class="image-description">توضيح بسيط للبحث الثنائي</span>

> <span> في علوم الكمبيوتر ، يعتبر البحث الثنائي خوارزمية بحث تجد موضع القيمة المستهدفة ضمن صفيف مفروزة. يقارن البحث الثنائي القيمة الهدف بالعنصر الأوسط للصفيف. <br> &#151 ويكيبيديا, الموسوعة الحرة

## O (n log n) غير مقارن
دي ابطأ شوية من الخطية بس احسن بكتير من الدرجة التانية. مثال على النوع ده هو `Merge Sort` واللي بيتم فيه تقسيم و ترتيب اراي عن طريق عملية شبيهة شوية باللوغارتمية في نقطة انها برضه بتقسم الاراي و تقسم الاجزاء لحد ما توصل الى جزء مكون من عنصرين و بعد كده تقوم عامله مقارنة مابينهم و ترتبهم و تضم كل مجموعتين و هكذا. بص الصورة المتحركه دي عشان تفهم اكتر: 

![GIF يوضح فرز دمج](https://upload.wikimedia.org/wikipedia/commons/c/cc/Merge-sort-example-300px.gif) <span class = "image-description"> توضيح بسيط للـMerge Sort </span>

## O(n!) مضروب
ابعد على قد ما تقدر من النوعية دي. في النوع ده من العمليات حجم العمليات اللي الخوارزمية بتعملها مع كل تغيير بسيط في المدخلات بتزيد بنسبة كبيرة جداً. بص المثال: 
<div dir="ltr" align="left">

```
5! = 120
6! = 720
7! = 5040
8! = 40320
9! = 362880
10! = 3628800
```
</div>

النوع ده زي ما قولت نسبة التغير بين مدخلاته و حجم العمليات اللي بتحصل نسبة كبيرة جداً و بالتلي دي من ابطأ العمليات اللي ممكن تفكر تعملها!

## O(n<sup>c</sup>); c>1 عديدة الحدود
دي ببساطة جداً اي عملية بتاخد وقت اكبر من O(n<sup>1</sup>) زي خوارزميات الدرجة التانية و التالته و هكذا.

## الملاحظات النهائية
المقالة الصغيرة دي كانت مجرد مرور سريع على يعني ايه `Big O Notation` علشان احتمال كبير و انتوا بتدوروا على stackoverflow مثلاً تلاقوا حد من الناس التقيله كاتبين شكل من الاشكال اللي فوق دي و متفهموهوش و متكونوش عارفين تدوروا ازاي. لو عايزين تعرفوا اكتر ويكيبيديا من احسن المصادر في الجزئية دي و كتاب الرياضيات. تعقيدات مختلفة أو تأخذ واحدة واحدة. عند زيارة صفحة ويكيبيديا لكل من هؤلاء ، ستجد بعض المعلومات الإضافية حول تعقيد الخوارزمية.